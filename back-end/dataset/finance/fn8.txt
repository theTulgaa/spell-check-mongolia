-Төсвийн тогтвортой байдлын зөвлөлөөс есдүгээр сарын 20-ны дотор дүгнэлт, зөвлөмжөө хүргүүлэх ёстой. Төсвийн тухай хуульд баримтлах ёстой хамгийн эхний зарчим бол төсвийн тусгай шаардлагуудад нийцсэн байх ёстой. Мөн Төсвийн хүрээний мэдэгдэлдээ нийцүүлэх ёстой. Төсвийн тухай хуульд төсөв боловсруулахдаа баримтлах зарчим бий. Эдгээр зарчмуудыг харгалзан үзэх учиртай. Тухайлбал, улс орны эдийн засгийн аюулгүй байдал, эдийн засгийн хөгжилд нийцэх гэх мэт ерөнхий заалтууд бий. Харамсалтай нь, ерөнхий заалтуудыг шалгахад тийм амар биш. Нарийн дүн шинжилгээ хийж байж, тухайн төсөв Үндэсний аюулгүй байдалд нийцтэй эсэхийг дүгнэдэг. Богино хугацаанд дүн шинжилгээ хийхэд хэцүү. Харин төсөвт тусгагдсан байх ёстой дөрвөн тусгай шаардлагыг хангасан эсэхийг шалгах нь харьцангуй хялбар. Учир нь дээрх шаардлагууд тоогоор илэрхийлэгдсэн байдаг. Тухайлбал, зарлага талаасаа хэлэхэд шинээр орсон нэмэлт өөрчлөлтийн дагуу урсгал зардал ДНБ-ний 30 хувиас хэтрэхгүй байхаар заасан. Хоёрдугаарт, Засгийн газрын өр зээлтэй холбоотой асуудал бий. Өмнө нь бид Засгийн газрын өрийг өнөөгийн үнэ цэнээр тооцдог байсныг өөрчилж, нэрлэсэн дүнгээр тооцдог болсон. Нэрлэсэн үнээр тооцож байгаа тохиолдолд нийт өрийн үлдэгдэл ДНБ-ний 60 хувиас хэтрэхгүй байх заалттай.
Гуравдугаарт, сая шинээр төсвийн суурь тэнцэл гэх ойлголт орж ирсэн. Суурь тэнцэл гэдэг нь тэнцвэржүүлсэн орлогоосоо суурь зарлагаа хасна. Суурь зарлага гэдэг бол нийт зарлагаасаа гадны зээл болон Засгийн газрын өрийн хэрэгслүүдээр санхүүжсэн хэсгийг хасаж тооцох юм. Энэ дүнг тэнцвэржүүлсэн орлогоосоо хасахад суурь тэнцэл гарах юм. Энэ бол олон улсын жишигт төдийлөн байхгүй шинэ ойлголт.
Энэхүү тэнцвэржүүлсэн орлогын хувь хэмжээ +2 хувийн ашигтай байх заалт орж ирсэн. Эцэст нь Төсвийн тогтвортой байдлын тухай хуулийн дагаж мөрдөх журманд байдаг нэг заалт бол төсвийн тэнцэржүүлсэн алдагдлын хувь хэмжээ ДНБ-ний -2 хувиас хэтрэхгүй байх заалттай. Үндсэндээ өртэй холбоотой нэг, зардлын таазтай холбоотой нэг, орлого, зарлагын тэнцэлийг харсан хоёр заалт бий. Тэгэхээр Засгийн газраас өргөн барьсан 2025 оны төсөв дээр дурдсан тусгай шаардлага, заалтуудыг урьдчилсан байдлаар хангасан гэсэн ерөнхий дүгнэлттэй орж ирсэн.
Төсвийн гол онцлог бол урьдчилсан байдлаар хангасан гэж дүгнэх нь тооцооллын асуудал. Тоонуудаа зөв тавьчихвал тусгай шаардлагуудыг урьдчилсан байдлаар хангах боломжтой. Гол нь үүнийгээ гүйцэтгэлээр хангаж чадах эсэх нь том асуудал.