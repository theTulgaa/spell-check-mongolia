Энэтхэгийн баруун хэсэгт орших, дэлхийн хамгийн том алмаз өнгөлгөөний нийслэл гэгдэх Сурат хотын иргэн Никунж Танк энэ оны тавдугаар сард ажлаа алджээ. Түүний долоон жил ажилласан байгууллага нь санхүүгийн хүндрэлд орж, татан буугдсанаар Танк болон арав гаруй хамтран ажиллагсад нь ажилгүй болсон байна. Гэр бүлийнхээ цор ганц тэтгэгч байсан Танкийн хувьд уг явдал нь хамгийн хүнд хэцүү цаг үеийг авчирсан юм. Ажиллаж байх хугацаандаа хадгаламж нээгээгүй байсан бөгөөд өндөр настай эцэг эх, эхнэр, охиноо тэжээж чадахгүй байгаадаа сэтгэлээр унан, наймдугаар сард амиа хорлож нас баржээ.
Энэтхэгийн эдийн засаг сүүлийн жилүүдэд уналтад орсон. Энэ нь тус улсын алмаз үйлдвэрлэлтэд мөн адил сөргөөр нөлөөлсөн юм. Гужарат мужийн Сурат хотод дэлхийн очир эрдэнийн 90 хувийг боловсруулдаг. Нийт 5000 гаруй нэгж байгууллага алмаз боловсруулдаг бөгөөд 800,000 гаруй өнгөлөгч ажилладаг. Түүнчлэн жилд 100 сая ам.доллароос илүү орлого олдог 15 том өнгөлгөөний нэгж бий. Ерөнхийдөө Сурат хот нь алмаз нийлүүлэлтийн сүлжээнд тэргүүлэгч бөгөөд орон нутгийн эдийн засаг, ажлын байр, дэлхийн зах зээлд нөлөөлдөг.