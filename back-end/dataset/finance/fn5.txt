Улсын төсвийн хөрөнгө оруулалтаар хэрэгжүүлэх 4.3 их наяд төгрөгийн 35 хувь нь зам тээврийн салбарт буюу 1.4 тэрбум төгрөг, эрчим хүчний салбарт 6.7 хувь буюу 199.4 тэрбум төгрөг, инженерийн дэд бүтцийн чиглэлээр 9.1 хувь буюу 388.1 тэрбум төгрөг, үлдсэн нь боловсрол, эрүүл мэнд гэх мэт бусад салбарт хэрэгжихээр төсвийн төсөлд тусгажээ.
Орон нутагт хэрэгжих томоохон төслүүдээс дурдвал БНХАУ-ын Эксим банкнаас санхүүжүүлж буй 90 МВт-ын Эрдэнэбүрэнгийн усан цахилгаан станц. Энэ төслийг Хятадын Эксим банкны 95 хувийн хөрөнгө оруулалтаар буюу үлдсэн таван хувийг нь Монголын Засгийн газрын санхүүжилтээр хийхээр төлөвлөсөн. Уг бүтээн байгуулалтад одоогийн байдлаар 265 сая ам.долларын санхүүжилт яригдаж байна.
Төсөл амжилттай хэрэгжсэнээр жилд ойролцоогоор 756.6 мянган тонн нүүрс шатаасантай тэнцэх нүүрсхүчлийн хий ялгаралтыг бууруулна, баруун аймгуудын импортын цахилгааны хараат байдлаас гарч, 100 хувь дотоодын эх үүсвэрээр хангагдана. Мөн энэ дагуу аялал жуулчлалын бүс бий болно.