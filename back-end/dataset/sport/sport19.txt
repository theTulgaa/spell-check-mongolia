Парисын олимпийн чөлөөт бөхийн эмэгтэйчүүдийн -50 кг-ын жинд Энэтхэгийн тамирчин Винеш Пхогат өчигдөр/2024.08.06/ шуугиан тарьж, анхаарлын төвд орсон. Тэрбээр эхний тойрогтоо Японы алдарт бөх, ялагдал гээчийг мартаад байсан, олимп, дэлхийн аварга Юи Сүсакиг ялсан билээ. Улмаар Украины Оксана Ливачийг, Кубын Юснелис Гузман нарыг ялж, финалд шалгараад байгаа юм. Тэгвэл өнөөдөр тун харамсалтай мэдээ гарлаа. Учир нь Винеш Пхогат өнөөдөр жиндээ орж чадаагүй гэнэ.
Энэтхэгийн олимпийн хорооны мэдэгдэлд "Энэтхэгийн чөлөөт бөхийн багийн тамирчин Винеш Пхогатыг эмэгтэйчүүдийн -50 кг-ын тэмцээнээс хассан гэдэг мэдээг та бүхэнтэйгээ хуваалцаж байна. Багийнхан шөнөжин хичээсэн ч өнөө өглөө түүний жин 50 кг-аас хэдхэн грамм илүү байлаа. Одоогоор нэмэлт тайлбарыг ирүүлээгүй байна. Та бүхнээс Винешийн хувийн орон зайг хүндэтгэхийг хүсч байна" гэжээ.