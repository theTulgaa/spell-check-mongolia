Монголын хөлбөмбөгийн шигшээ баг өчигдөр/2024.09.10/ Улаанбаатар хотноо Зүүн Тиморын шигшээг хүлээн авч тоглолоо. Хоёр баг Азийн аваргын урьдчилсан шатанд өрсөлдөх эрхийн төлөө учраа таарсан бөгөөд эхний тоглолт Балид болоход Зүүн Тимор 4-1 гэсэн харьцаатай хожсон юм. Энэ ч утгаараа Монголын шигшээ баг нутаг дээрээ өрсөлдөгчөө дор хаяж гурван гоолын зөрүүтэй хожих хүндхэн даалгавартай талбайд гарсан. Тоглолтын өмнөх хэвлэлийн бага хурал дээр дасгалжуулагч Б.Гарьдмагнай багаа довтлуулж тоглоно гэдгээ мэдэгдсэн. Үүний дагуу ч Монголын баг довтолгооны хөлбөмбөгийг эхний минутаас үзүүлэв.
Гарааны тухайд шигшээ багийн ахлагч Х.Цэнд-Аюушийн торгууль дуусч эргэн ирсэн бол цагтаа Монголын шилдэг хөлбөмбөгчин болж байсан А.Тэмүүжин довтолгоог дэмжих зорилгоор гараанд гарсан. Мөн эхний тоглолтыг сэлгээнээс эхлүүлсэн хамгаалагч Филип Чинзориг гараанд гарч, нөлөөгөө мэдрүүлсэн. Тэрбээр эхний гоолын дамжуулалтыг булангийн цохилтоос өгч, Д.Төрбатын мөргөлтөөр Монголын баг эхний гоолоо оруулсан.