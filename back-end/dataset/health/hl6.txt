Таны “Covid-19”  PCR шинжилгээний хариу эерэг гарсан үед хаана, хэнд хандах, хэрхэн бусдад сэрэмжлүүлэхээ мэдэхгүй байна уу. Тэгвэл цахим хэлбэрээр энэ асуудлыг шийдэхээр Covid-19 ERSDEL системийг УОК-оос ирэх Даваа гариг буюу дөрөвдүгээр сарын 19-нд ашиглалтад оруулахад бэлэн боллоо. Тус системийг Apple болон Google компаниуд цар тахлын халдварын өртөлтийн эрсдэлийг эрт мэдээлэх зорилгоор хөгжүүлсэн ба  одоогоор дэлхийн 60 гаруй улсын 130 сая гаруй иргэн ашиглаж байна.
Хэрвээ таны PCR шинжилгээний хариу эерэг гарсан тохиолдолд гар утсанд тань eruul.gerege.mn системээс найман оронтой тоо бүхий нэг удаагийн баталгаажуулах код ирнэ. Баталгаажуулах код нь шинжилгээний хариу гарснаас хойш дөрвөн цагийн дотор гар утсанд тань мессежеер ирэх учиртай.
Ирсэн баталгаажуулах кодоо COVID-19 ERSDEL системд та 24 цагийн дотор оруулж, өөрт ойр байсан хүмүүст халдварт өртсөн байж болзошгүй талаарх сэрэмжлүүлгийг хүргэх болно. Энэ үед таны нэр, утас, байршлын зэрэг хувийн мэдээлэл COVID-19 ERSDEL системд хадгалагдахгүй мөн цааш дамжуулагдахгүй гэдгийн санаарай.
Энэ боломжийг ашигласнаар та “Covid-19” халдварын эсрэг үйл ажиллагаанд хувь нэмрээ оруулж буй хэрэг бөгөөд гэр бүл, хайртай дотны хүмүүсээ цар тахлаас хамгаалах, урьдчилан сэргийлэх, хавьтлыг эрт илрүүлэх, тандан судалгаа хийх эрүүл мэндийн салбарынхны ажлыг хөнгөвчилж байгаа юм.