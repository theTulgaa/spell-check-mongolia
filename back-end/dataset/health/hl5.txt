Монгол Улсад сүүлийн 24 цагт 10109 хүнд шинжилгээ хийхэд Covid-19-ийн 1264 шинэ тохиолдол бүртгэгджээ. Ингэснээр улсын хэмжээнд халдварын нийт тохиолдол 27956 болсон байна. Мөн өнгөрсөн хоногт Covid-19-ийн улмаас найман хүн нас барлаа.
Үүнээс дотоодын халдвар 1263 бүртгэгдсэн бөгөөд эмнэлгээс шалтгаалах халдварын нэг тохиолдол нэмж бүртгэгдлээ. Улаанбаатарт шинээр 1103 тохиолдол бүртгэгдэж, 24244 болсон бол орон нутагт 160 тохиолдол батлагдаж, нийт 3133 тохиолдол боллоо.
Тодруулбал, cүүлийн 24 цагийн байдлаар, 64 настай эрэгтэй дөрөвдүгээр сарын 2-нд онош батлагдаж, эмнэлэгт хэвтэн эмчлүүлж байгаад нас барсан. Мөн 57 настай эрэгтэй энэ сарын 22-нд оношлогдож, цар тахлын нэн хүнд хэлбэрээр нас барлаа. 94 настай эрэгтэй энэ сарын 12-нд онош батлагдаж, эмнэлэгт хэвтэн эмчлүүлж байгаад нас барсан бол 81 настай эрэгтэй энэ сарын 21-нд онош батлагдаж, эмнэлэгт нас барав. Мөн 60 настай эрэгтэй, 56 настай эмэгтэй, 62 настай эрэгтэй, 62 настай эмэгтэй эмнэлэгт хэвтэн эмчлүүлж байгаад нас баржээ. Ийнхүү Covid-19-ийн шалтгаант нас баралт нийт 69 боллоо.