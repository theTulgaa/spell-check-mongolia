Яг нэг жилийн өмнө, нийслэлийн нийтийн тээврийн парк шинэчлэлд зориулсан ногоон автобусны хулгай олон нийтэд ил болж, Д.Сумъяабазар нийслэлийн Засаг даргын суудлаасаа, Ж.Сүхбаатар Түгжрэлийг бууруулах үндэсний хорооны даргын албаасаа огцорч байлаа. Татвар төлөгчдийн 134 тэрбумаар ногоон автобус авсан  гэх ч шаардлага хангаагүй тээврийн хэрэгслийг угсраад нийслэлд шахахаар оролдсон нь  баримт, факттайгаа дэлгэгдсэн юм. Энэ хэргээс болж "Тэнүүн Огоо" компанийн захирал шоронд орсон бол тендер шалгаруулсан, гарын үсэг зурсан дарга нар  ямар ч ял шийтгэл, гэм зэмгүй амьдарч байна. Ногоон автобусны хэргийг УИХ дээр нээлттэй сонсголоор хэлэлцсэн хэдий ч үр дүн муутай, сонгууль угтсан шоу болоод дууссан  уу дууссан.
Су.Батболдыг С.Амарсайханаар, С.Амарсайханыг Д.Сумъяабазараар, Д.Сумъяабазарыг Х.Нямбаатараар сольсон ч нийслэлийн хувьд нэмэгдэхүүний байрлал солигдсоноос цаашилсангүй. Нэмэгдэхүүний байрлалыг солих биш нийлбэр дүнд орсон өөрчлөлт нийслэлд нэн чухал байна!