Засгийн газрын өнөөдрийн /2024.09.25/ ээлжит  хуралдаанаар зарим хүнийг албан тушаалаас нь чөлөөлөх шийдвэр гаргасан байна. Тухайлбал, өөрийнх нь хүсэлтийг харгалзан С.Магнайсүрэнг хуучнаар Уул уурхай хүнд үйлдвэрийн яам одоогийн Аж үйлдвэр, эрдэс баялгийн яамны Төрийн нарийн бичгийн даргын үүрэгт ажлаас нь чөлөөлжээ.
Сануулахад, түүнийг өнгөрсөн жилийн есдүгээр сард Засгийн газраас Барилга, хот байгуулалтын Төрийн нарийн бичгийн даргаар ажиллаж байхад нь Уул уурхай, хүнд үйлдвэрийн яамны Төрийн нарийн бичгийн даргын албан тушаалд шилжүүлэн ажиллуулах шийдвэрийг гаргаж байсан юм. С.Магнайсүрэнгийн хувьд олон жил Барилга, хот байгуулалтын яамны Төрийн нарийн бичгийн даргын албыг хашсан. Мөн өмнө нь УИХ-ын Тамгын газрын даргын нарийн бичгийн даргаар ажиллаж байсан төрийн албаны арвин туршлагатай нэгэн. Тэрбээр 27 жил төрийн албанд ажиллаж байгаа бөгөөд 2015-2023 онд хуучнаар БХБЯ-ны ТНБД-аар ажиллаж байсан.