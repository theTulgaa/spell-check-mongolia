“Монгол жижигхэн  ч  дипломат амбиц ихтэй улс. Хятад, Орос, АНУ-ын  аль нэгийг сонгож, нэг талыг барихгүй”.  Одоогоос гурван жилийн өмнө Хятадын “The South China Morning Post”-од ингэж бичсэн байсныг  Монголын хэвлэлүүд онцолж байв. Газар зүйн хувьд Монгол нь эх газарт түгжигдсэн “хоригдол улс”.  Авторитори дэглэмтэй, зэр зэвсэгтэй, хүчирхэг хоёр улсын дунд орших, ардчилсан тогтолцоотой боловч эдийн засгийн эрх чөлөөгүй жижиг орны хувьд Монголын дипломат амбиц нь магад батлан хамгаалах бодлогын үндэс нь байх.
Монгол Улс НҮБ-д 1961 онд элссэн хэдий ч ардчилсан хувьсгалтай золгох хүртэл Кремлиэс де-юре хамааралтай явж ирсэн. Ардчилал ялснаар Москва, Бээжинтэй энэ тэнцүү найрсаг харилцааг эрчимжүүлж, өдгөө стратегийн иж бүрэн түншүүд болсон.  Энгийнээр тайлбарлавал Орос Монголын “ах”, Хятад манай “дайсан” биш. Бид эн тэнцүү харилцаатай мөнхийн хөршүүд. Гэхдээ Монголын экспорт, импорт нь Бээжингийн тааллаас шалтгаалдаг. Бензин, шатахууны нийлүүлэлт нь Москвагийн хандлагаас хамаардаг нь гашуун “хувь тавилантай” улс. Өмнө нь, Орос найтаахад Монгол ханиад тусдаг гэж хэлэлцдэг  асан бол өдгөө нэмээд Хятадад эрвээхэй дэвэх төдийд манай эдийн засагт хуй дэгддэг болсон.
Хатуу ширүүн уур амьсгалтай, далайгаар ч, агаараар ч, хуурай газраар ч гарцгүй улсын хувьд эдийн засгаа хөгжүүлэх арга зам нь НҮБ-ын тавцан дээр өөрийн дуу хоолойгоо байнга хүргэж, гуравдагч орнуудтай эн дүйцэхүйц харилцааг эрхэмлэх явдал юм.
 Үнэндээ НҮБ-ын бодлогод аль нэг улс шүүмжлэлтэй хандаж болох ч энэ нь Монголын эрх ашиг лав биш. Эх газрын “хоригдол улс”-ад НҮБ-ын дэмжлэг нэн чухал.