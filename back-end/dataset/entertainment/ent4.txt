Шон Комбс урлагийн ертөнцөд хөл тавиад 30 гаруй жилийг үдэхдээ хэд хэдэн тайзны нэр сольжээ. Анх тэр Паффи гэж нэрээр гарч ирсэн бол явцын дунд Пафф Дэдди, П Дидди, Дидди, Сваг, дахиад Пафф Дэдди, Хайр гэсэн нэрүүдтэй болсон. Дуудах нэрээс гадна түүнийг реппер, продюсер, лэйбелийн гүйцэтгэх захирал, жүжигчин, рестораны эзэн, бизнес эрхлэгч гэдгээр нь олон нийт мэднэ. Харин сүүлийн долоо хоногийн байдлаар олон нийт түүнийг хүчирхийлэгч, хүн хулгайлагч, мансуурагч, галт зэвсэг борлуулагч гэж тодорхойлох боллоо. 
Тэрбээр 1969 онд Нью-Йорк хотод төрсөн бөгөөд тус хотдоо ээжтэйгээ ядуу тарчиг өсчээ. Түүний ээж Жэнис Комбс нь загвар өмсөгч, багшийн туслах байсан бол аав Мелвин Өрл Комбс нь АНУ-ын Агаарын хүчинд харьяалагддаг байв. Мөн Нью-Йоркийн хар тамхины наймаачин Фрэнк Лукасын хамсаатан байсан гэдэг. Мелвин Өрл Комбс 33 насандаа буюу Шон Комбсыг хоёр настай байхад машин дотроо буудуулж нас баржээ. Комбс нэг эгчтэй.
Католик шашны хүмүүжлээр өссөн Шон Комбс 1987 онд Маунт сэйнт мишэйл академийг төгсчээ. Тус академи нь хөвгүүдийн католик сургууль гэдгээрээ онцлог. Академид суралцах хугацаандаа тэр хөлбөмбөг тоглох дуртай байсан бөгөөд 1986 онд багаараа дивизионы аварга болж байжээ. 