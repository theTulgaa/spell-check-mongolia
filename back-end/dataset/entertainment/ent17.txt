Өмнөд Солонгосын К-поп уран бүтээлчид янз бүрийн дээд амжилтыг эвдэж, барууны шилдэг хөгжмийн наадмуудад оролцон, чартуудыг тэргүүлсээр байна. Гэвч тэдний энэ нүд гялбам амжилт хариуцдаг агентлагуудынх нь хувьцааны дүнд тусгалаа олсонгүй.
Өмнөд Солонгост “Hybe”, “SM Entertainment”, “JYP Entertainment”, “YG Entertainment” гэсэн дөрвөн том К-поп агентлаг бий. Эдгээр агентлагийн хувьцаа нь бүгд хөрөнгийн бирж дээр нээлттэй байдаг.  “Hybe”-ийн хувьцаа “Kospi” индекст бүртгэлтэй байдаг бол үлдсэн гурав нь арай жижиг хэмжээтэй “Kosdaq” индекст багтана. Гэвч энэ жил эдгээр дөрвөн агентлагийн бүгдийнх нь хувьцаа унажээ. Тодруулбал, “Hybe”-ийн хувьцаа 29, “SM Entertainment”-ийн хувьцаа 36, “YG Entertainment”-ийн хувьцаа 37 хувиар тус тус унасан. Хамгийн их алдагдал хүлээсэн нь “JYP Entertainment” байсан бөгөөд хувьцаа нь он гарснаас хойш хоёр дахин буурч, 56 хувиар унажээ.
К-поп уран бүтээлчид дэлхийн тайзнаа байр сууриа улам бэхжүүлж, “YouTube”, “Spotify”, тэр бүү хэл “Billboard Charts” дээр дээд амжилтуудыг эвдэж байгаагийн эсрэг дээрх үзүүлэлтийг гайхахгүй байхын аргагүй. “Spotify”-аас өгсөн статистик мэдээллийг харахад 2018 оноос хойш тус платформ дээрх К-поп уран бүтээлүүд АНУ-д 180, Зүүн өмнөд Азид 420, дэлхий даяар 360 хувийн өсөлт үзүүлжээ. Өмнөд Солонгосын уран бүтээлчдийг зөвхөн 2023 онд л гэхэд “Spotify” дээр 2.2 тэрбум удаа сонсчээ.
Өмнөд Солонгосын ерөнхийлөгч Юн Сук Ёл 2023 оны дөрөвдүгээр сард Конгрессын нэгдсэн хуралдаан дээр үг хэлэхдээ "Та миний нэрийг мэдэхгүй байсан ч ‘BTS’ болон ‘Blackpink’-ийг мэддэг байх" гэсэн байдаг. “BTS” бол Өмнөд Солонгосын түүхэн дэх хамгийн өндөр борлуулалттай хамтлаг. Харин “Blackpink” хамтлаг 2019 онд “Coachella”-д тоглосон анхны К-поп хамтлаг, 2023 онд Их Британийн “BST Hyde Park” наадамд оролцсон анхны өмнөд солонгос хамтлаг болсон.